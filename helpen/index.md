---
title: 'Helpen'
image: helpen.png
videos:
    - id: 'Ds2EJNqEEOs'
      name: video fragment Kabouters bestaan nog 1988
      opacity: 0.5
      max-res: false
      full-url: 
images:
order: 1988
---

Beste F, G, T,

Moos vertelt met trots aan Sam dat hij zojuist een oude dame heeft geholpen met oversteken over een heel drukke straat. Sam, die een schreeuwende vrouw samen met Moos zag oversteken, vraagt waarom die dame dan zo schreeuwde. Moos antwoordt dat het wel moeilijk was die vrouw door het drukke verkeer te loodsen, maar dat het enige echte probleem was dat ze niet wilde. 

De mop was een favoriet van mijn vader, die overigens de hele dag niets anders deed dan helpen. Op de meest onmogelijke tijden repareerde hij televisies om de mensen maar hun favoriete programma’s niet te laten missen. De dagen en vooral uren voor een voetbalwedstrijd waren dan ook spitsuren. Als hij dan tijdens of na de wedstrijd thuis kwam vertelde hij over zijn bezoekjes en vooral over de fijne gesprekken die hij met die mensen voerde tijdens het repareren. Toen hij ouder werd en dit werk niet meer kon doen, ging het snel slechter met hem. Hij miste het helpen, de gesprekken. 

Altijd al heeft het de mens beziggehouden hoe je goed kan doen. Tenslotte werd van gods wege dat helpen en goed doen voor de medemens, voor de aarde, voor gods schepping, stevig gestimuleerd in heilige geschriften. De ouden, de hongerigen, de armen, de verdrukten, de naasten, de vreemdeling. En als je dan nog niet aan je taks bent, dan moet je wat. De Sam en Moos grap wijst subtiel naar dit dilemma. 
In veel verhalen in de bijbel die over helpen gaan, Jezus is daar nog al goed in, gebeurt dat helpen vanuit een relatie. De helper is geen dokter die een receptje voorschrijft, maar iemand die aangedaan is door de hulpvrager, slechts kan helpen vanuit een wederzijdsheid. Helpen doe je dus vanuit een relatie. Een van de eerste keren dat ik merkte hoe het werkt was als kind toen er de actie was Open Het Dorp. Heel Nederland stond op zijn kop door de marathon uitzending op de (zwart-wit) TV van Mies Bouwman voor het inzamelen van geld voor een dorp voor gehandicapten bij Arnhem. Ik leegde gewoon mijn spaarpot en bracht het naar het inzamelpunt. Ik kreeg een speldje met een sleuteltje en net als ik hadden al mijn vriendjes de dag erna zo’n sleuteltje opgespeld; we waren één met en in Het Dorp. Elke maandag vroeg ik mijn moeder om geld voor de zendingpot waar de meester streng bij stond te kijken of iedereen er wel wat in deed. Maar na een paar uur gerichte TVactie voelde ik mij deel van die arme mensen met een handicap, van dat dorp voor hen. Het voelde niet meer als geven, maar als delen. Dus vroeg ik niet mijn moeder om geld, maar gaf ik, deelde ik zelf mijn geld.

Is het ook andersom? Als je iets deelt, help je dan?

Het hangt er een beetje van af, wàt je deelt natuurlijk. En vanuit de ervaringen die we opdeden in de kelder, op kampjes en tijdens reizen kan ik zeggen dat eigenwijsheid een goed uitgangspunt is van delen. Even lekker tegendraads, niet meelopen met de massa, een eigen weg gaan, zelf nadenken. Eigenwijs zijn is een kunst; ik bedoel, zó eigenwijs te zijn dat je anderen niet irriteert maar helpt. Dus eigenwijze dingen doen, dingen zeggen zonder dat je de ander oordeelt of veroordeelt, maar vanuit jezelf omdat je dat echt vindt. Zonder een ander te willen veranderen, maar open te staan om ook door die ander geraakt te willen worden, een echt gesprek te willen voeren. Zo help je elkaar, word je er beiden mooiere mensen door.

Met hartelijke groet,<br/>
Dik

