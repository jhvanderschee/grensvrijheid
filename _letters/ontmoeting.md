---
title: 'Ontmoeting'
image: /uploads/written/ontmoeting.png
videos:
    - id: '0ic5gKs-XCs'
      name: video fragment De ontmoeting 1985
      opacity: 0.5
      max-res: false
      full-url: https://archief.grensvrijheid.nl/index.php/s/kClyxnKw3yvAkk2
images:
    - image: /uploads/ingepakte gashouder Christo 2013 a.JPG
      opacity: 0.7
    - image: /uploads/ingepakte gashouder Christo 2013 b.JPG
      opacity: 0.7
---

Beste R, E, M, Y, E, S, B, H, M,

In 1985 maakten we op de Hoorneboeg een filmpje ‘Ontmoeting??’ Twee mensen hebben een afspraakje met elkaar, maar doordat beiden teveel met zichzelf bezig waren, missen ze elkaar dramatisch. Al verlangden ze nog zo naar de afgesproken ontmoeting. Elkaar ontmoeten, is de boodschap van het filmpje, kan alleen als je niet alleen in je eigen ballon zit, maar een ballon weet te creëren waar je beiden in bent. Er zal iets van gezamenlijkheid, verbondenheid moeten zijn, wil een echte ontmoeting kunnen slagen.

In 2013 zijn we op bezoek in Lennep, bij onze Duitse partnergemeente. Ze organiseerden een bezoek aan een grote gashouder die in een kunstwerk is omgetoverd. We gaan naar binnen, draaideuren door en staan in een witte ballon van 25 meter doorsnee en 100 meter hoog; een surrealistische ervaring. Dit ballon-project is door de beroemde ‘inpak’kunstenaar Christo bedacht. Hij zegt zelf weinig over de bedoeling van zijn gigantische werk. Wij, 30 mensen uit Joachimsthal, Lennep en Amsterdam, ervaren het als symbool voor onze jaarlijkse hemelvaartontmoeting. We bevinden ons in een omgeving die totaal anders is dan de normale, dagelijkse wereld; een omhulling van een witte zachte laag die ons de ruimte geeft nieuwe ervaringen en ontmoetingen op te doen. 

Als we weer de ballon uitstappen ziet de wereld er anders uit, het lijkt warmer, prettiger. We stappen in de lift naar 100 meter en zien de ballon van buiten, ingepakt, in de vorm en in bedwang gehouden door grote touwen. Hoort dat ook bij deze ervaring, tot slot te zien dat er ‘iets’ is dat onze inspiratie vorm geeft?

Dankbaar gaan we na 3 dagen van ontmoetingen, workshops en excursies weer huiswaarts; het witte wolkendek bedekt de blauwe hemel en omspant onze wereld als we allemaal een andere kant uitrijden. We weten ons in deze ‘ballon van inspiratie’, de ballon die ons verbindt.

Met hartelijke groet,<br/>
Dik
